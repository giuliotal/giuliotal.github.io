---
title: "Vuoto di memoria"
layout: post
---

Manca qualcosa. Ok. Cerchiamo di fare mente locale. Forse dovevo controllare meglio nel reparto carne. Dio che fame. La prossima volta me la faccio portare a casa per poco non mi rompevo la schiena. Sono sicuro di avere una cazzo di ernia.

Nessun movimento, Davide sarà uscito. Eppure sono quasi certo.

Manca qualcosa.

Comincia ad ergersi sulla padella una torre di aria calda. Mattone dopo mattone. Avvicino la mano. Dovrebbe andare.

Ecco una fetta di pollo sdraiarsi sul ferro cocente. La metto comoda, come se ogni fibra di carne avesse avuto una giornata pesante. Da un capo all'altro, con cautela.

Merda.

157 persone. Chissà come dev'essere fracassarsi a 250 km/h. E' un attimo. Ok, adesso?

Forse l'olio dovevo metterlo dopo. Il sale ce l'ho. La metto un po' più al centro.

Ecco.

Lo sfrigolio della carne andava avanti da qualche minuto fino a farsi un tutt'uno con i suoni provenienti dalla parete della cucina. Quella sera, in quel piccolo angolo di Torino, nell'aria c'era pollo e rock 'n roll.

Cazzo questa la conosco. *I feel so alone. Gonna end up a big old pile of them bones.* Eccolo l'assolicchio.

Mamma mia che chitarrozzi gli *Alice in Chains*. Comincio a stimare sempre di più i vicini di casa. Questa c'era in *Guitar Hero 2*. Bei tempi.

Giro la carne. Una volta ho sentito un tipo in TV sostenere fermamente che la carne sulla griglia deve essere girata una sola volta. Ma forse vale solo con gli hamburger.

Però dai non sembra poi così male. Non era la fame. La carne cominciava ad abbellirsi di una leggera doratura che fa capire anche ai non addetti ai lavori che è ora di tirarla fuori dalla padella.

Era solo che mancava qualcosa.

Vista così nel piatto non è che sia tanto invitante. Vabbè.

Dovrei fare un po' di analisi.

Era tardi. La serata si era ridotta ai minimi termini. La carne aveva occupato una parte della ceramica per un brevissimo lasso di tempo. Il piatto era rimasto quasi immacolato. I vicini avevano spento la *Play*.

C'ero solo io, semi vigile sul mio cellulare. Mi sentivo distante. In balia del nulla. La carne non mi era piaciuta così tanto. C'era da fare. Ma quella sera non c'era tempo per farlo.

Mi alzo da questa cazzo di sedia e me ne vado.

Ecco.

Ecco cosa mancava.

Una grattata di pepe.