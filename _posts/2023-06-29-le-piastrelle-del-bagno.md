---
title: "Le piastrelle del bagno"
layout: post
---

È bastato alzarsi dal cesso per infrangere quella chiarezza che si era srotolata lentamente e con cautela davanti ai miei occhi.  

Era come se un manipolo di personcine avessero come unica responsabilità quella di monitorare il mio stato emotivo e, proprio in quello *sweet spot* in cui lo scoraggiamento totale si miscela con quanto basta di spirito di rivalsa, coadiuvassero la profondità della mia vista arrotolando, con una manovella meticolosamente lubrificata per evitare il minimo cigolio, un sottile velo, impercettibile, trasparente ma estremamente volumetrico, ingegnerizzato per adattarsi perfettamente alla mia retina e accompagnarmi nella quotidianità senza che io avverta minimamente la sua essenza (a differenza delle lenti a contatto non ti prosciuga gli occhi se lo tieni addosso prima di andare a dormire).

Ed è bastato alzarmi un attimo per recuperare il cellulare che avevo lasciato sul tavolo, rapito dalla necessità di materializzare tra le note quei volumi tanto reali quanto intangibili che ho visto all'infuori di quel velo che i responsabili del velo avevano sollevato per me quella sera, per rendere tutto nuovamente mortale.

Ma cosa potevo fare ormai se non provare a rovistare nella mia memoria a breve termine in cerca di quei luoghi autentici e primordiali che si celavano sotto alle piastrelle del mio bagno?

![](/assets/images/le-piastrelle-del-bagno.png)

Se ci penso ancora adesso rimango sbigottito, traumatizzato tanto quanto piacevolmente sorpreso, perché si tratta di una di quelle cose che stanno lì, davanti ai tuoi occhi, tutti i giorni, facendo due calcoli al volo anche per un discreto numero di ore: il quadratino nero al centro del disegno geometrico impresso sulle piastrelle del mio bagno è sbilenco.

È sbilenco, è storto, irregolare.

Sta lì, al centro di un altro quadrato nero, e non solo è storto ma è anche diverso piastrella per piastrella, con qualche ripetizione qua e là difficile da riconoscere. Ogni quadratino è sbilenco a modo suo. Sono stati lì tutti sbilenchi per un anno e non me l'avevano mai fatto notare.

Come se questo pensiero non fosse abbastanza intenso da colpirmi il cranio con una lucidità stordente, nell'esatto momento in cui realizzo questa cosa, si innescano una serie di variazioni di potenziale elettrico all'interno del mio cervello tali da farmi capire che quel quadratino sbilenco sulla piastrella del bagno, avendo ormai perso la sua maschera da quadratino presumibilmente perfettamente simmetrico, mi ha scavato nell'anima e dalla mia anima nell'anima dell'essere umano e mi ha messo davanti una sensazione che mi gonfia la gabbia toracica di un etere trascendentale:

L'empatia, il senso di comunione, la profondità di un legame, la semplicità biologica con cui si instaura un rapporto, l'imperturbabile gioia di sbirciarsi a vicenda e crescere, rubarsi i pezzi del proprio io, amarsi

La salvifica maternità di una donna

Guardarsi negli occhi

Capirsi

Capire le cose

E poi

Alzarsi dal cesso