---
title: "Ruby, my dear!"
layout: post
---

Pioveva incessantemente. La città zuppa d'acqua in ogni suo angolo, in ogni suo vicolo, strada, viale. Piazza Santa Teresa era desolata, calpestata da qualche sfortunato che aveva imboccato la via di casa un po' troppo tardi, da qualche impavido giovane che nella pioggia ancora rimuginava sull'esame di *Matematica Computazionale* che aveva sostenuto la mattina stessa. La piazza scoperta soffriva il freddo di un autunno che solo adesso cominciava a mostrare la sua violenza. Poche auto, gente in fuga, una piazza nuda.

Parlavano del passato, delle loro vite precedenti, linee continue con andamenti periodici, alcuni massimi relativi, qualche flesso. Si rideva. Era un modo di spezzare l'inquietudine che albergava insieme alle memorie delle prime cose andate male, alle quali ognuno di noi inizialmente lascia degli spazi grandi con la speranza che invece vadano bene.

Compatti sotto una leggera sporgenza del portone della chiesa, aleggiavano i fumi di una sigaretta come kamikaze contro un esercito di lacrime. Si aspettava il momento giusto per lasciare la piazza da sola, fare due passi, sparire. Ma il cielo, con molta franchezza, non ci aveva fatto aspettare molto prima di farci capire che avremmo potuto fare un tragitto molto breve. Di nuovo, la pioggia.

Avevamo trovato riparo in un distributore h24 con un'offerta davvero notevole di bevande zuccherine, birre, tagliaunghie. La discussione si era accesa al primo sorso di una strana Fanta al gusto mela che ci aveva messo tutti d'accordo su quanto fosse incredibilmente buona e rinvigorente. L'ambrosia del XXI secolo a soli 1,50€.

Così, in un sottospazio molto piccolo della nostra fradicia città, c'eravamo noi, il cantante della cover band di Ligabue e un ventenne le cui facoltà psichiche probabilmente erano state licenziate da tempo dalle droghe.

*Dio, e quel retrogusto maledettamente afrodisiaco di Fanta alla mela*.